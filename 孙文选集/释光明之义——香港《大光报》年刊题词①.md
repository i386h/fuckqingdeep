释光明之义——香港《大光报》年刊题词①



题名： 释光明之义——香港《大光报》年刊题词①
撰写时间： 一九二O年一月
原载： 据孙文：《大光年刊题词》，载《香港大光报庚申增刊》，香港、大光报印务公司，一九二O年一月出版
出处： 黄彦编：《孙文选集》（中册），广州：广东人民出版社，2006.11

全文：  

释光明之义 香港《大光报》年刊题词① (一九二O年一月) 《大光报》发行年刊，征词于余。《大光报》之立至今八年，持正义以抗强权，于南方诸报中能久而不渝者，惟此而已。故余乐为之词。 光明之为人类所爱也，实为有生俱来之本能之发动，不假教导而能者也。推其所肇，盖以人类由动物之有知识、能互助者进化而成。当其蒙昧，力不如狮虎牛马，走不如犬兔，潜不如鱼介，飞不如诸禽，而犹得自保者，能互助，故能合弱以御强；有知识，故能趋利而避害也。夫趋避之事，以能知为前提，而动物之所恃以知者，第一为光明。惟有光明故，于猛兽之来袭可以力御之，可以智避之也。于自然之景象孰可利用，孰能为阻碍，可得试验而知也。惟有光明故，人与人可以相识相亲，而后互助之实可举也。故光明者，智识之源泉，互助行为之先决条件也。故有智识，能互助之人类，习与性成，遂对于光明而生爱恋，对于黑暗而怀恐怖，遗传浸久，遂不知其然而然。孩童初生，未有利害之见，未知合群之义，亦乐光明而恶黑暗；而不知利用此光明以得知识，行互助，则其人虽年长体硕，自其能力观之，无异始生之孩。以视原人之能由光明以渐得知识、组成社会者，抑又不及矣。光明固供给人之智识者也，而人若摈知识不求，则光明等于虚设。 夫今日之为人类利害者，固非一事，绝不如原人时代之简单，而其须为研究始可应付者正同。故今日之人类，不但须爱地文上之光明、物理上之光明，尤须爱精神上之光明、心理上之光明。惟此种光明能指示人生之趋向，而凡旧社会之迷妄偏执，一一须以此光明照临破除之。障碍既除，然后此所谓互助者可得实现。盖光明者，不外使人认识实在、认识真理之一具。苟有其具而不用，或遗其实而骛其名，则无益而有害。抑且以光明者，其功固大，而责任亦尤重。苟其挟成心而以先人为主，则非光明之义，而祸患将由之以胎。 “大光”之名吾固深喜之，而又望其能与人真实之智识、互助之精神，不负其名也，因书此遗之。 中华民国九年一月 孙 文 据孙文：《大光年刊题词》，载《香港大光报庚申增刊》，香港、大光报印务公司，一九二O年一月出版 ① 《大光报》初名《大光日报》， 一九一二年在香港创刊。