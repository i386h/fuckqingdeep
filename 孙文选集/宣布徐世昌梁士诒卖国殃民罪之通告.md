宣布徐世昌梁士诒卖国殃民罪之通告



题名： 宣布徐世昌梁士诒卖国殃民罪之通告
撰写时间： 一九二二年一月九日
原载： 据《本社专电》，载一九二二年一月十一日上海《民国日报》第二版
出处： 黄彦编：《孙文选集》（下册），广州：广东人民出版社，2006.11

全文：  

宣布徐世昌梁士诒卖国殃民罪之通告 (一九二二年一月九日) 民国肇造于今十一年矣。祸乱相寻，民无宁息，推原祸始，实由于帝制与复辟之余孽，未能根本芟夷。谁生厉阶，至今为梗?此本大总统所日夜引为深忧，而亦国人亟当警觉者也。 徐世昌以洪宪之枢臣、复辟之领袖，居心煽乱，曲尽其能。卒至群督叛去[法]称兵，奸宄乘机复辟；武夫抅怨，天下骚然。乃复窃据北庭，僭称总统。数年之间，靡恶不作。其卖国殃民之罪，迭经本大总统明令宣布，中外舆论亦起攻之。假使徐世昌稍具天良，必能外怵国交，内惭民意，幡然悔悟，束身归罪，使国事易底于敉平。不图包藏祸心，变本加厉，近更伪令梁士诒为伪国务总理①，同时有伪代表在华盛顿与日本代表秘密商妥山东事件，急谋向日本借款之事。 查梁士诒本帝制罪魁之一，民国八年曾经明令通缉，去年谋扰乱西南，又经本大总统令行通缉各在案。似此国法不容之人，徐世昌竟敢于全国鼎沸之时，公然使柄伪政而无所忌惮，复不恤牺牲山东问题为借款之交换品。 大盗窃国，群凶弹冠。徐世昌及其党羽倾覆民国之阴谋，暴露已无余蕴。凡我中华民国国民，必能视听不淆，明辨黑白。即北庭文武官吏亦不乏爱国忧时之士、见微知著之人，其速奋兴，共锄国贼；有依违观望之心，必贻谋国不忠之悔。本大总统受国民付托之重，念共和缔造之艰，戡乱建设，不敢告劳，愿与天下共诛危害民国者。特举徐世昌及其党羽之罪状，宣布中外，咸使闻知。 据《本社专电》，载一九二二年一月十一日上海《民国日报》第二版 ① 梁上诒于上月二十四日出任北京政府国务总理。