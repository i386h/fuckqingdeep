致犬养毅纵论国际局势并请日本助成中国革命及承认苏联函



题名： 致犬养毅纵论国际局势并请日本助成中国革命及承认苏联函
撰写时间： 一九二三年十一月十六日
原载：  据亲笔原函照片，台北、中国国民党文化传播委员会党史馆藏
出处： 黄彦编：《孙文选集》（下册），广州：广东人民出版社，2006.11

全文：  

致犬养毅纵论国际局势并请日本 助成中国革命及承认苏联函①  一九二三年十一月十六日木堂先生大鉴： 山田君②来称，先生此次入阁，将大有为，可助吾人未竟之志，以解决东亚百年问题，闻之狂喜。久欲修书商榷，以广东军事尚未解决，遂致未果。 今以曹锟窃位，举国同愤，西南已声罪致讨，行将令四川、湖南、广东三省之师及滇、桂同志各军大举北伐，同时联络张作霖、段祺瑞、卢永祥，同力合作以破国贼。惟曹锟之甘冒不韪而公然窃位者，其先固有强国为之后盾，故敢有如此也。按之列强传统之政策，当不愿中国之致治图强，故有历次反对革命之举；此次吾人举动，亦当受列强种种之挠阻，可无疑也。贵国对支行动，向亦以列强之马首是瞻，致失中国及亚洲各民族之望，甚为失策也。今次先生入阁，想必能将追随列强之政策打消，而另树一帜，以慰亚洲各民族喁喁之望。若能如此，则日本不忧无拓殖之地，以纳其增加之人口；吾知南洋群岛及南亚各邦，必当欢迎日本为其救主也。请观尼泊尔、不丹二国，虽受英国统治百有余年，而仍纳贡称藩于中国，是民族之同情大于政治之势力也。倘日本以扶亚洲为志，而舍去步武欧洲帝国主义之后尘，则亚洲民族无不景仰推崇也。 ① 山本权兵卫于一九二三年九月在日本第二次组阁，犬养毅任文部大臣兼递信大臣，该内阁仅存在四个月，此函托山田纯三郎代交。 ② 山田纯三郎^　 自欧战而后，世界大势已为之一变。强盛如英，加以战胜之余烈，尚不得不退让而许爱尔兰之自由，允埃及之独立，容印度之解放，其故何也？此即欧战而后，发生一种新世界势力也。此势力为何？即受屈部分之人类咸得大觉悟，群起而抵抗强权之谓也。此部分人类以亚洲为最多，故亚洲民族亦感此世界潮流，将必起而抵抗欧洲强权也。今之突厥①其先导也；波斯②、柯富汗，其继步也；其再继者，将有印度、巫来由③也。此外更有最大最要而关系于列强之竞争最烈者，即支那之四万万人是也。其能奴此四万万人者，则必执世界之牛耳也。故列强中初有欲并吞之者，而阻于他强，遂有议而瓜分之者，不期适有日本崛起于亚东之海隅，而瓜分之谋又不遂。当此之时，支那之四万万人与亚洲各民族，无不视日本为亚洲之救主矣。不图日本无远大之志、高尚之谋，只知步武欧洲之侵略手段，竟有并吞高丽之举，致失亚洲全境之人心，殊为可惜！古人有云：“得其心者得其民，得其民者得其国。”倘日本于战胜露国之后，能师古人之言，则今日亚洲各国皆以日本为依归矣。英国今日之许爱尔兰以自由，允埃及以独立，即此意也。倘日本能翻然觉悟，以英之待爱尔兰而待高丽，为亡羊补牢之计，则亚洲人心犹可收拾。否则，亚洲人心必全向赤露④而去矣，此断非日本之福也。夫赤露者，欧洲受屈人民之救主而强权者之大敌也，故列强之政府出兵攻露而各国人民则反攻其政府，故英、佛、米等国皆以其人民之内讧而不得不撤回征露之师。今亚洲人民之受屈者比欧洲人民尤甚，故其望救亦尤切，本洲既无济弱扶倾、仗义执言之国，故不得不望于赤露。波斯、阿富汗已遂其望矣，支那、印度亦将赖之。吾切望日本深思而善处之，幸毋一误再误！夫当欧战之初，日本溺于小信，昧于远图，遂失其一跃而为世界盟主之机会，以贻世界有再战之祸。日本志士至今回顾，犹有痛恨太息者，想先生或犹忆灵南坂⑤之半日长谈也。先生昔以不能行其志而拒入大隈内阁，然今先生竟入阁矣，想必为能行其志之时，故不禁为先生长言之、深言之也。 ① 突厥，今土耳其 ② 波斯，一九三五年改名伊朗（Iran）；柯富汗，下文亦作阿富汗，今译阿富汗。  ③ 巫来由，后文亦作木兰由，今译马来亚。 ④ 赤露，即苏俄 ⑤ 灵南坂位于东京赤坂区（今属港区范围）。^　 夫再来之世界战争，说者多谓必为黄白之战争，或为欧亚之战争，吾敢断言其非也，其必为公理与强权之战也。而排强权者固以亚洲受屈之人民为多，但欧洲受屈人民亦复不少，是故受屈人民当联合受屈人民以排横暴者。如是，在欧洲则露独为受屈者之中坚，英佛为横暴者之主干；在亚洲则印度、支那为受屈者之中坚，而横暴者之主干亦同为英佛；而米国或为横暴者之同盟，或为中立，而必不为受屈者之友朋，则可断言也。惟日本则尚在不可知之数，其为受屈者之友乎？抑为受屈者之敌乎？吾将以先生之志能否行于山本之内阁而定之。若先生果能行其志，则日本必将为受屈者之友也，如是，则对于再来世界之大战争不可不准备也。然则准备之道为何？请为先生陈之。　 其一，日本政府此时当毅然决然以助支那之革命成功，俾对内可以统一，对外可以独立，一举而打破列强之束缚。从此日支亲善可期，而东亚之和平永保；否则列强必施其种种手段，以支制日，必使日支亲善永无可期，而日本经济必再难发展。夫欧洲列强自大战而后，已无实力以推行其帝国主义于东亚，然其经济地盘之在支那者已甚巩固，故其所虑者，为吾党革命之成功有危及之耳。彼列强之深谋远虑，实出日本之上，故常能造出种种名义，使日本不能不与之一致行动以对支那。不知日本于支那之关系，其利害适与列强相反。凡对支政策，有利于列强者，必有害于日本。而日本事事皆不得不从列强之主张者，初固以势孤而力不敌，不敢稍露头角而与列强抗衡，习惯成自然，至今时移势易而犹不知变计；且加甚焉，事事为列强作嫁衣，致支那志士之痛恨于日本，较列强尤甚者此也。今幸而先生入阁，想必能将日本前时之失策与盲从列强之主张一扫而空之，其首要则对于支那之革命事业也。夫支那之革命，为欧洲列强所最忌者。盖支那革命一旦成功，则安南、缅甸、尼泊尔、不丹等国，……；而印度、阿富汗、亚刺伯、巫来由等民族，必步支那之后尘离欧而独立。如此，则欧洲帝国主义经济侵略必至失败。是故支那之革命，实为欧洲帝国主义宣布死刑之先声也，故列强政府之反对支那革命无所不至者此也。乃日本政府不察，亦从而反对之，是何异于自杀也。夫日本之维新实为支那革命之前因，支那革命实为日本维新之后果，二者本属一贯，以成东亚之复兴，其利害相同密切本有如此，日本之对于支那革命何可步武欧洲而忌我害我耶？为日本国家万年有道之长基计，倘支那无革命发生，日本当提倡而引导之，如露西亚今日之对于波斯、印度，又如先生昔年之命宫崎与吾党联络者方是。至于支那革命已经发动，日本当倾其全国之力助成之，以救支而自救，如百年前英国之援助西斑雅①，如近日米国之援助巴拿马乃可。乃日本对于支那之革命，十二年以来，皆出反对行动；反对失败，则假守中立以自文。从未有彻底之觉悟，毅然决然以助支那之革命，为日本立国于东亚之鸿图者。此皆由于先生向未得志于政府之所致也。今先生自为政府之一员矣，吾人不得不切望之、深望之也。此非独为支那计，亦为日本计也。 ① 西斑雅，今译西班牙。^　 其二，日本当首先承认露国政府，宜立即行之，切勿与列强一致。夫列强之不承认露国政府者，以利害之冲突也。佛以国债之无偿，必要求露政府担负还债，而始承认之。英以印度问题不得解决，必欲露国政府为其领土之保障，如最后之日英同盟焉，而后承认之。米亦以债权关系，即佛之债权多有转嫁于米者，露国既废除国债之担负，米亦大受损失，故与英佛一致行动也。顾日本则如何？于此而犹竞竞与列强一致者，其愚真不可及也。不观欧洲诸小国乎？其与露国无关系者，乃有与英佛一致行动；其与露国有关系者，已悉先承认露国矣。而日本与露国固有最大之关系者也，初以误于与列强一致行动而出兵，后已觉悟而曾单独与露国代表开数次之会议矣，乃竟以承认问题犹与各国一致，而致感情不能融洽，遂碍种种之协商不得完满之结果，殊为惋惜。夫日本与露既有密切之关系，而又无权利之损失如列强者，而对露外交犹不敢脱离列强之范围，是比之欧洲之一小国亦不如也。何日本之无人一至于此！或谓日本立国之本与苏维主义①不同，故不敢承认之，此真坐井观天之论也。夫苏维埃主义者，即孔子之所谓大同也。孔子曰：“大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜寡孤独废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是为大同。”露国立国之主义不过如此而已，有何可畏！况日本为尊孔之国，而对此应先表欢迎，以为列国倡，方不失为东方文明之国也。倘必俟列强承认之后，而日本始不得不从而承认之，则亲善之良机已失矣。此所谓“为渊驱鱼、为丛驱雀”也，行将必有排日本之强国利用露国为之前锋，则不独日本危，而东亚亦从此无宁日矣。如此，则公理与强权之战，或竟以日本而变成黄白人种之战，亦未可知也。须知欧战后，不独世界大势一变，而人心思想亦为之一变，日本外交方针必当随而改变，乃能保存其地位于世界也，否则必蹈独之覆辙无疑也。试观汉那鲁鲁之布置，新加坡之设备，以谁为目的者乎？事已至此，日本犹不联露以为与国，行将必受海陆之夹击而已。夫英米海军各已强于日本者数倍，而露国陆军在于今日实天下莫强焉，不可不知也。以孤立之日本而当此海陆之强邻，岂能有幸？故亲露者为日本自存之一道也。　 以上二策，实为日本发扬国威、左右世界之鸿图。兴废存亡，端系乎此。日本于欧战之初，既误于所适而失其为世界盟主之良机矣，一误岂容再误？维先生详审而速图之。　 孙文谨启 民国十二年十一月十六日写于广州　 据亲笔原函照片，台北、中国国民党文化传播委员会党史馆藏 ② ① 苏维主义，今译苏维埃主义或苏维埃制度 ② 另有十月二十五日所书亲笔函草稿，原件载于南京、中国第二历史档案馆。