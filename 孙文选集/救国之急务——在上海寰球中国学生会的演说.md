救国之急务——在上海寰球中国学生会的演说



题名： 救国之急务——在上海寰球中国学生会的演说
撰写时间： 一九一九年十月十八日
原载： 据《孙中山先生在寰球学生会演说辞》，上海一九一九年铅印本
出处： 黄彦编：《孙文选集》（下册），广州：广东人民出版社，2006.11

全文：  

救国之急务 在上海寰球中国学生会的演说① 一九一九年十月十八日 今夜蒙招请到此演讲“救国之急务”。夫以民国成立已过八年之今日，何故尚须讲求方法以救之乎？则以中国今兹，正濒于最危之一步，所遇艰险实前此所未尝有。内忧现已当前，外患同时俱至。在内则有南北交争，在外则有强邻危我国脉。故万不能不采一有力之方法以救吾国也。　 吾人欲救民国，所可采者惟有两途：其一则为维持原状，即恢复合法国会，以维持真正永久之和平也；其二则重新开始革命事业，以求根本改革也。　 今先论维持原状。诸君知数月之前，以五国警告②之故，上海既开和会矣，实际两代表间已将一切问题决定，惟有如何处置国会一层悬而未决。北方代表表示北方永不能允恢复国会，而促南方代表表示其对于此问题之态度；南方代表则答以此为孙逸仙之条件，故北方务必与孙氏直接磋商此问题。于是北方代表吴鼎昌君来见予，且言彼确知北廷意将拒绝我所要求，问予可否另出他种办法。当时予应彼所求，提出三项：　 第一、军阀既已毁坏约法，夺去人民所握之主权，则务须以此权还诸建立此约法之革命党人之手；　 第二、如军阀以为此主权本为以强力夺诸清室者，故不欲以还革命党人，则彼等尽可效法张勋，复以此权贡之清室，再演清帝复辟之事；　 第三、若军阀意犹不欲，则亦可效袁世凯所为，僭称帝号，永握此权。　 当时予问吴君：“北方敢行此三事乎？”吴毅然对曰：“否。”予曰：“然则惟有恢复国会一途而已。”吴乃摇头告别。从此和会不复有声响，以至于王揖唐君之任命。今日诸君万众一心，以反对王揖唐之为北方总代表矣，而予实有所未解。人谓王揖唐既为吾人公敌，故吾人不欲其来与吾人会商，此其为论亦太轶常轨矣。以常理言，世间岂有与现为吾亲友之人言和之理，吾人尚须议和者，非敌人而谁？ ① 是日晚，孙中山应邀寰球中国学生会发表演说，该会于一九O五年在上海成立，是联络各国中国留学生的团体。 ② 此指上年十一月十九日和十二月二日，法英意日美五国政府分别通过其驻广州总领事和驻华公使照会广州军政府和北京政府，敦促双方议和统一。^　 王揖唐之来上海以前，彼尝使人来谒，问予对彼出为议和之人态度如何。予答其人曰：“王若允我恢复国会之条件，吾当尽力为之助成其事。”及王离北京以后，南方全体起而反对，彼乃决留南京以避风潮；既而又遣人问予以进止。予答以王如真为决定国会问题而来，则可立来见我，我当以我一身负与彼完成和议之全责。王当来沪见予，予与彼就于国会问题作坦白之长谈。王言彼已准备允诺新旧国会合同制定永久宪法。予曰：“此非我之条件也，我之条件为恢复合法国会。”王答言：“此乃无异彼方之无条件降伏，北方诸督军将强硬反对，而段祺瑞、徐树铮所永不允诺者也。”王氏既以诚求平和妥协而来，复问予有无他种办法。予复举前所告于吴者以告之，且言如此各种办法均不能受，则附从我着手于革命事业，为彼最善之途，亦即最后之途。王氏乃言彼将熟虑而后答我。 四万万同胞乎！救吾民国，惟有两途：一则维持吾在南京三月为民国所经营之诸制度；一则从头再举革命之全事业而已。今者诸君须自决定其所愿欲，苟有所欲，必得成就。诸君或者自疑以为无力，但诸君须知，在中华民国约法上，诸君为此地上之主人，君等苟知所以用其力者，决不患力之不足。试观今次学生运动，不过因被激而兴，而于此甚短之期间收绝伦之巨果，可知结合者即强也。如使诸君即时以正当方法结合，要求在国会政治之下回复诸君自己之权，吾敢断言诸君之必成功也。前此主张国会必须恢复者，仅吾及吾党少数人耳。以此当大多数之反对，独力支持，二年于兹矣。若诸君于此举足轻重之际，来助我主张，吾信北京政府从此不能更拒绝吾人也。如此，则真正最后之和平，可得而致。予所谓维持原状者，即指此也。^　 如曰此非所可得致，则救国之业仅能出他一途，即重行革命是也。或者曰：“革命何为？吾人于革命尚未厌乎？”夫一班人以为革命党人只知破坏，不知建设，此大误也。就吾党观之，只见其急于建设，不能待破坏之完成，所以无用旧物尚多留置，未经破坏；吾人虽革去满洲皇统，而尚留陈腐之官僚统系未予扫除，此真吾辈破坏之道未工之过也。吾人所已破坏者一专制政治，而今有三专制政治起而代之，又加恶焉。于是官僚、军阀、阴谋政客揽有民国之最高权矣。吾四万万同胞乎！诸君固民国之主人也。涣号天下，驱除此丑类者，匪异人任，诸君其已有驱逐之决心乎？　 诸君或亦有言吾辈未尝有所藉手，则辛亥前事，去今不远。诸君当数日前，不尝为民国八周年之庆祝乎？当时武昌炮工营同志，知逮捕将及，冒死起义，熊秉坤君首先发难，遂破满族钳罗。熊君告予：当是时，义军惟从退伍之一军官得子弹二盒，其他新军被嫌疑者之子弹则已悉缴去矣。尔时革命党人物资缺乏，岂今兹可比，然而诸君得年年为此双十节之庆祝，固知藉手不在多也。　 今日南方为护法而战之真正爱国陆军，有十五师。此爱国军队，不受彼营私之督军及高级长官命令，惟待人民之指挥。所以当吾发起此次护法战争、声讨北方叛贼之时，南方军阀力阻吾谋。吾之为护法事业也，托根广州，而广东督军即忠事北方，群贼闻吾计划，彼立反对；然而以军心向义，彼卒无如我何也。及护法战争有利，南方军阀始群来参与；而又提议牺牲旧国会，以求遂分赃之愿。北方所以敢于坚拒恢复国会之主张者，正以其深知南方军阀随时可以欣然同意于叛去国会之计划耳。^　 四万万同胞乎！如欲采第二步，则须早定之矣。吾人在南方至少有爱国军队十五师，专候国民之指挥；即在北方亦至少有五师之众，专候诸君之指挥。诸君何必以无力遂行诸君之志愿为忧哉！　 今者二十一条款暨他密约，已为北方篡窃之徒所允，危难即在目前。诸君亦既要求废约矣。但试问：此等军阀已完全为要求此卖国条约之势力所支配，如何尚能废约？就使约为彼所能废，抑且以诸君之要求，彼亦不敢不废。而诸君已将自己固有之权抛弃，反以缔约废约之权力付与北方篡窃之人，此其失计，诸君尚未之知耶！前门拒虎，后门进狼，未见其益，先受其害矣。诸君当知缔约、废约之权，本属国会，故以全权还之国会，即诸君之所求，无不可得。如使国会不能恢复以从事其本来之职分，则惟有重新革命，以尽去此篡窃之人，同时荡涤一切旧官僚腐败之系统，而此条约亦当然否认矣。吾信诸君必能见及如何而始可救国。　 国民乎！君等民国之主人也。君等以命令授吾人所当行，予敢确言君等之最上要求，必可得如愿以偿也。　 据《孙中山先生在寰球学生会演说辞》，上海一九一九年铅印本 ① ① 另有白话文纪录，见本年十月二十一、二十二日上海《民国日报》第二版连载的《孙中山先生在寰球中国学生会的演说词》，其内容与底本略各异。