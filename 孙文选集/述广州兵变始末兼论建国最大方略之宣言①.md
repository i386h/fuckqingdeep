述广州兵变始末兼论建国最大方略之宣言①



题名： 述广州兵变始末兼论建国最大方略之宣言①
撰写时间： 一九二二年八月十五日
原载： 据《孙中山之正式宣言》，载一九二二年八月十六日上海《时报》(五)
出处： 黄彦编：《孙文选集》（下册），广州：广东人民出版社，2006.11

全文：  

述广州兵变始末兼论建国最大方略之宣言① (一九二二年八月十五日) 六年以来，国内战事为护法与非法之争。文不忍艰难创造之民国隳于非法者之手，倡率同志奋斗不息，中间变故迭起，护法事业蹉跎数载，未有成就，而民国政府遂以虚悬。国会知非行权无以济变，故开非常会议，以建立政府之大任属之于文。文为贯彻护法计，受而不辞。就职以来，激厉将士，出师北向，以与非法者战。最近数月赣中告捷，军势远振，而北军将士复于此时为尊重护法之表示。文以为北军将士有此表示，则可使分崩离析之局归于统一，故有六月六日之宣言，愿与北军将士提携，以谋统一之进行。 不图六月十六日护法首都突遭兵变，政府毁于炮火，国会遂以流离。出征诸君远在赣中，文仅率军舰仓卒应变，而陆地尽为变兵所据，四面环攻，益以炮垒水雷，进袭不已。文受国会付托之重，护法责任系于一身，决不屈于暴力，以失所守。故冒险犯难，孤力坚持至于两月之久，变兵卒不得逞。而军舰力竭，株守省河，于事无济，故以靖乱之任付之各处援师，而自来上海，与国人共谋统一之进行。 ① 孙中山于八月十四日抵达上海，次日发表宣言。底本谓此宣言以“护法总统”名义发表。当时发行有《护法总统宣言》单行本，是年十月出版的蒋介石记录《孙大总统广州蒙难记》、十一月出版的谢盛之等编《陈炯明叛国史》附载亦作《护法总统宣言》，此：三者与底本仪有个别文字不同。^ 迥念两月以来，文武将佐相从患难，伤亡枕藉。故外交总长伍廷芳为国元老，忧劳之余，竟以身殉，尤深怆恻!文之不德，统驭无方，以至变生肘腋，咎无可辞。自兵变以后，已不能行使职权，当向国会辞职，而国会流离颠沛之余未能集会，无从提出。 至于此次兵变，文实不知其所由起。据兵变主谋陈炯明及诸从乱者所称说，其辞皆支离不可究诘。谓护法告成，文当下野耶?六月六日，文对于统一计画已有宣言，为天下所共见。文受国付托之重，虽北军将士有尊重护法之表示，犹必当审察其是非与诚伪，为国家谋长治久安之道，岂有率尔弃职而去之理?陈炯明于政府中为内务总长、陆军总长，至兵变时犹为陆军总长，果有请文下野之意，何妨建议，建议无效，与文脱离，犹将谅之。乃兵变以前默无所言，事后始为此说，其为饰词，肝肺如见。按当日事实，陈炯明于六月十五日已出次石龙，嗾使第二师于深夜发难，枪击不已，继以发炮，继以纵火，务使政府成为煨烬，而置文于死地。盖第二师士兵皆为湘籍，其所深疾，果使谋杀事成，即将归罪以自掩其谋，而兼去其患。乃文能出险，不如所期，始造为请文下野之言。观其于文在军舰时所上手书，称大总统如故，可证其欲盖弥彰。已谓陈炯明以免职而修怨，叶举等以饬回防地而谋生变耶?无论以怨望而谋不轨，为法所不容。即以事实言之，文于昨年十月率师次于桂林，属陈炯明以后方接济之任，陈炯明不惟断绝接济，且从而阻挠。文待至四月之杪始不得已改道出师，于炼炯明呈请辞职之时，犹念其前劳，不忍暴其罪状，仍留陆军总长之任，慰勉有加，待之岂云过苛?叶举等所部，已指定肇、阳、罗、高、雷、钦、廉、梧州、郁林一带为其防地，乃辄率所部近[进]驻省垣，骚扰万状，前敌军心因以动摇，饬之回防，讵云激变?可知凡此种种亦非本怀，徒以平日处心积虑，惟知割据以便私图，于国事非其所恤，故始而阻挠出师，终而阴谋盘踞，不惜倒行逆施，以求一逞。诚所谓苟患失之，无所不至者。  且即使陈炯明之对于文积不能平，至于倒戈，则所欲得而甘心者，文一人之生命而已，与人民何与?乃自六月十六日以后，纵兵淫掠，使广州省会人民之生命财产悉受蹂躏，至今不戢。且纵其凶锋及于北江各处，近省各县，所至洗劫一空。人民何辜，遭此荼毒，言之痛心!向来不法军队于攻城得地之后，为暴于一时，已犯天下之大不韪，今则肆虐亘于两月。护法以来，各省虽有因不幸而遭兵燹，未有如广东今日所处之酷者。北军之加兵于西南，军纪虽弛，有时犹识忌惮。龙济光、陆荣廷驻军广东，虽尝以骚扰失民心，犹未敢公然纵掠。而此次变兵则悍然为之。闻其致此之由，以主谋者诱兵为变时，兵怵于乱贼之名惮不敢应，主谋者窘迫无术，乃以事成纵掠为条件，兵始从之为乱。似此煽扬凶德，汩没人道，文偶闻野蛮部落为此等事，犹深恶而痛绝之；不图为此者即出于同国之人，且出于所统率之军队，可胜愤慨!文夙以陈炯明久附同志，愿为国事驰驱，故以军事全权付托。今者甘心作乱，纵兵殃民，一至于此，文之任用非人，诚不能辞国人之责备者也。此次兵变主谋及诸从乱者所为，不惟自绝于同国，且自绝于人类，为国法计固当诛此罪人，为人道计亦当去此蟊贼。凡有血气，当群起以攻，绝其本根，勿使滋蔓。否则流毒所播，效龙踵起，国事愈不可为矣! 以上所述，为广州兵变始末。至于国事，则护法问题当以合法国会自由集会、行使职权为达到目的。如此则非常之局自当收束，继此以往，当为民国谋长治久安之道。文于六月六日宣言中所陈工兵计画，自信为救时良药。其他如国民经济问题，则当发展实业以厚民生，务使家给人足，俾得休养生息于竞争之世。如政治问题，则当尊重自治以发舒民力。惟自治者，全国人民共有、共治、共享之谓，非军阀托自治之名阴行割据所得而藉口。凡此荦荦诸端，皆建国之最大方略，文当悉其能力以求贯彻。自维奔走革命三十余年，创立民国实所躬亲，今当本此资格以为民国尽力，凡忠于民国者则引为友，不忠于民国者则引为敌。义之所在，并力以赴，危难非所顾，威力非所畏，务完成中华民国之建设，俾国民皆蒙福利，责任始尽。耿耿此诚，惟国人共鉴之。  孙 文 民国十一年八月十五日 据《孙中山之正式宣言》，载一九二二年八月十六日上海《时报》(五)